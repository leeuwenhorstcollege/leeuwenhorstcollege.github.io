## Snelhandleiding GitHub Pages
Om je website op GitHub Pages te hosten, zal je eerst een [account aan moeten maken op GitHub.com](https://github.com/join). Doe dit met je **@teylingen-college.nl.nl** account. Nadat je je e-mail hebt bevestigd, ga je naar de volgende stap.


## Repository maken
Je gaat je website-code hosten in een repository, zodat je makkelijk veranderingen kan aanbrengen en de geschiedenis van je programmeer-kunsten terug kan vinden.

> :information_source:  **Repository** betekent letterlijk *bewaarplaats*.    
> Op GitHub is dit een soort van folder waar alles van je project in te vinden is.

Maak [een nieuwe repository](https://github.com/new) die precies `gebruikersnaam.github.io` heet, waarbij je `gebruikersnaam` vervangt met je GitHub gebruikersnaam. Vink ook het vakje `Initialize this repository with a README` (!) aan.
Als je dat gedaan hebt klik je op `Create repository`.

![Een nieuwe repository maken.](images/create-repository.png)

> :information_source: **Dit zijn voorbeelden**.    
> Je moet natuurlijk wel je eigen informatie invullen.


## Code toevoegen
Als je al bestanden van je website hebt, kan je via de knop `Upload Files` je bestanden uploaden naar je repository.
Zo niet, kan je beginnen met je eerste bestand aan te maken. Klik dan op `Create File`.

![Bestanden toevoegen aan de repository.](images/files.png)

### Uploaden
Sleep je bestanden naar het veld, of klik op `choose your files` om bestanden te uploaden naar je repository.

![Uploaden van bestanden.](images/upload.png)

### Nieuw bestand
Voor een nieuw bestand typ je bijvoorbeeld `index.html` in het bestand vakje. Voeg nu je HTML code toe van `index.html` in het grote tekstvak.

![Content aan bestand toevoegen.](images/content.png)

### Committen
Wanneer je daar klaar mee bent, ga je je commit klaar maken.

> :information_source:  **(to) Commit** betekent letterlijk *doen* of *uitvoeren*.    
> Op GitHub *commit* je veranderingen aan je code naar je repository met een beschrijving. Zo kun je later terug lezen wat je veranderd hebt.

Elke keer als je een verandering maakt aan een bestand in je repository, moet je die veranderingen opslaan in je repository. Dit heet 'committen'.

Om er voor te zorgen dat je over een tijdje nog weet wat voor veranderingen je hebt gemaakt, is het belangrijk dat je de commit een titel geeft die kort uitlegt wat je veranderd hebt. Als je daar klaar mee bent, klik je op de groene knop `Commit`.



## Website bezoeken
Als alles goed is gegaan, kan je nu in je browser naar **https://gebruikersnaam.github.io** om je website live in actie te zien (Vervang ook hier `gebruikersnaam` met je eigen GitHub gebruikersnaam). Cool hé?

![URL.](images/url.png)


## Site aanpassen
Hé, zal je zien, heb je eindelijk je website klaar, zit er toch nog een foutje in.. Of misschien wil je nog wat toevoegen, of ben je nog lang niet klaar!

Geen paniek, je kan in je repository makkelijk aanpassingen maken. Je gaat naar het bestand dat je aan wil passen en klikt dan op het potloodje of `Edit File` om het bestand te bewerken.

![Bewerken van een bestand.](images/edit.png)
